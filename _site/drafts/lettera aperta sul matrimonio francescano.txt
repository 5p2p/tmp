Titolo: Il matrimonio francescano
Abstract: Cos'è questo matrimonio francescano di cui molti parlano? In cosa consiste? Ad Assisi se ne parla tanto, ma di cosa si tratta? Molti ci scrivono riguardo ai preparativi del matrimonio e ci chiedono del matrimonio francescano. Ecco la mail che ho scritto a Flavia dopo aver tanto parlato al telefono.

Cara Flavia, mi ha fatto molto piacere conoscerti.
Incontrare delle coppie in cammino è il più bel regalo che io e Francesco riceviamo grazie a questo progetto di 5pani2pesci. 
Riguardo alla telefonata volevo aggiungere delle cose importanti. Il matrimonio francescano non è soltanto un modo alternativo di festeggiare il giorno del matrimonio. Il matrimonio francescano è uno stile di vita, la chiamata a seguire come coppia e famiglia i tre capisaldi della chiesa tutta che il francescanesimo ha incarnato radicalmente: povertà, castità e obbedienza. Certo per noi sposi questi tre punti sono meno chiari. Infatti come si può vivere la castità o la povertà in un matrimonio? Per non parlare dell'obbedienza. Obbedire a chi?
Rispondere non è semplice ma ci proverò. 

Per povertà si intende restituire a Dio e alla Chiesa ciò che abbiamo ricevuto. "Gratuitamente avete ricevuto, gratuitamente date". Dare sempre e dare tutto. Condividere le cose materiali come la nostra casa, aprirci all'accoglienza dei figli e dei bisognosi, di chi è lontano da casa, di chi cerca Dio, di chi non sa che esiste, ecc. Povertà soprattutto vuol dire spogliarci di noi stessi proprio come ha fatto san Francesco in piazza davanti a suo padre. La nostra vita sia semplice, sobria, svestita da tutte quelle maschere che ogni giorno ci mettiamo e accogliente. Soprattutto spogliarci della pretesa di aver sempre ragione davanti al marito/moglie, non pretendere di avere l'ultima parola; spogliarci della presunzione che tutto dipenda da noi e dalle nostre forze. Insomma non mettere il nostro IO davanti a tutto ma lasciare che Dio entri nelle nostre vite, nelle nostre dinamiche di coppia. Vivere la povertà vuol dire lasciare, abbandonare il campo e rivestirci della libertà di figli di Dio. Diceva san Francesco che è dando che si riceve.

La castità è il tema sicuramente più discusso in tutta la Chiesa e, non puoi immaginare, all'estero dove sei un extraterrestre solo perché vai a messa la domenica! Per castità nell'ambito del matrimonio non si intende assolutamente astenersi dall'unione e dall'intimità, ma vivere questa unione come il rinnovo del sacramento a cui siamo stati chiamati. In pratica vuol dire rispettare il ritmo naturale della donna. L'attesa, il rispetto e il dialogo non fanno che aumentare l'amore degli sposi facendoli crescere sempre di più nel rispetto dell'uno verso l'altro e nella fiducia in Dio.

Per obbedienza si intende obbedienza alla Chiesa. Questa obbedienza si concretizza ad esempio con un padre spirituale che vi segue. Obbedire vuol dire essenzialmente amare fino in fondo, fin dove neanche riusciamo a vederci chiaro ma intuiamo un amore che va oltre, un amore che va oltre le logiche del buon senso e del quieto vivere. In pratica obbedire vuol dire amare da Dio, vuol dire anche trovarsi su una croce, che ad esempio può essere una brutta crisi matrimoniale, e non mollare nonostante sia la soluzione più semplice al momento avendo fede che il Signore è buono e che c'è un perché.

La mia mail si è fatta lunga, mi dispiace, vengo al dunque. Riguardo al giorno del matrimonio.
Per matrimonio francescano si intende un matrimonio festeggiato con sobrietà. Le caratteristiche principali di un matrimonio francescano potrebbero racchiudersi in:

- al centro del matrimonio ci sia il matrimonio, ovvero la celebrazione. L'attenzione e la cura per quel momento in cui il Signore verrà li vicino a voi e si compromette nella vostra unione, fa alleanza con voi, è vostro alleato, amico, sostegno, la vostra roccia, Colui su cui potete poggiare il peso, il vostro riparo e sostegno;

-la festa sia sobria, senza sprechi. Non servono mille euro di fiori in chiesa perché il vostro matrimonio sia più felice, ne tanto meno un vestito costoso. Per il ricevimento è sufficiente una cosa semplice. Molti organizzano solo un buffet, altri, per praticità chiamano un catering o vanno al ristorante. L'importate è non sprecare; il vostro amore non aumenterà se fate sette portate anziché due sole.

-tutti partecipino della vostra gioia, nessuno sia escluso. La vostra gioia è grande e grande è anche la grazia che riceverete. Invitate più amici che potete, non escludete nessuno perché nessuno sia escluso da un momento di grazia così grande. Esortate tutti gli invitati a venire con l'abito nuziale ovvero confessati alla celebrazione e chiedetegli di aiutarvi a dire "grazie" per tutta la misericordia e la grazia che avete ricevuto durante il cammino del fidanzamento.

-non dimenticatevi degli ultimi, dei poveri. Cogliete l'occasione per essere generosi con i poveri sia di spirito che di status. Devolvete i vostri regali o almeno una parte, a seconda della vostra possibilità e generosità, agli altri. Noi abbiamo chiesto agli invitati di regalarci solo soldi e gli abbiamo devoluti per un progetto in Africa. Si possono fare anche cose più semplici come le bomboniere missionarie o chiamare 5pani2pesci per il servizio video e foto.

So di essere stata particolarmente lunga. Penso che pubblicherò questa mail sul blog perché magari è utile anche a qualcun altro.

Un abbraccio. Vi accompagnano nelle nostre preghiere.

5pani2pesci sta iniziando un progetto specifico sul matrimonio francescano. Moltissimi ci scrivono riguardo all'organizzazione del matrimonio e alle difficoltà che incontrano nel farlo fuori dai consueti schemi classici. Abbiamo pensato di condividere la nostra piccola esperienza e quella di tutti voi sposi alle prese con i preparativi creando una pagina web www.matrimoniofracescano.it dove mettere insieme le esperienze e le idee di ognuno.
Iscrivendovi a questa pagina potete condividere con tutti come avete organizzato il vostro matrimonio francescano. la pagina sarà divisa in sezioni come ad esempio: fiori, abito da sposa, ricevimento, musica, partecipazioni, ecc. Ognuno potrà scrivere il suo contributo ed essere aiuto per le altre coppie.

ISCRIVITI